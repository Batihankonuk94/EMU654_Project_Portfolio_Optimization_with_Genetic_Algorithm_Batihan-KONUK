Özet
Bu proje, EMÜ654 Eniyileme için Sezgisel Yöntemler dersi kapsamında, finans literatüründe NP-zor (NP-hard) bir problem olarak bilinen kardinalite kısıtlı portföy optimizasyonu (KKPO) problemini ele almaktadır. Çalışmada, Markowitz’in ortalama-varyans modeline varlık sayısı (kardinalite) ve yatırım ağırlığı sınırları eklenerek oluşturulan Karışık Tamsayılı Kuadratik Programlama (MIQP) modeli temel alınmıştır. Chang vd. (2000) tarafından verilen CCMV/MIQP formülasyonu ve benzer çalışmalar (Deng-PSO, Mansouri-ARO) temel alınarak, Numba ile hızlandırılmış ve λ değerleri boyunca paralel çalıştırılabilen bir Hibrit Genetik Algoritma (HGA) uygulanmıştır. Deneyler OR-Library veri setlerinden Port1–Port4 (Port1 - Hang Seng, Port2 - DAX 100, Port3 - FTSE 100, Port4 - S&P 100) üzerinde (K = 10, ei = 0.01, di = 1.0) gerçekleştirilmiş; çözüm kalitesi Mean Percentage Error (MPE) ile, ayrıca GA amaç değeri MIQP amaç değeri ile kıyaslanarak değerlendirilmiştir. Sonuçlarda önerilen GA’nın MPE değerleri %1.11–%2.88 aralığında, MIQP’in MPE değerleri %0.85–%2.33 aralığında gözlenmiştir. Amaç fonksiyonu açısından GA–MIQP göreli farkı (Gap) %0.31–%2.50 aralığında kalmıştır. Süre karşılaştırmasında MIQP küçük örneklerde çok hızlıyken (ör. Port1), daha büyük/zor örneklerde süre artışı gösterebilmekte; önerilen GA ise veri setleri arasında daha istikrarlı süreler üretmektedir.

Giriş
Modern portföy teorisi, Harry Markowitz’in 1952 tarihli çalışmasıyla temelleri atılan ve yatırımcıların belirli bir risk seviyesinde getirilerini maksimize etmeyi amaçladıkları bir çerçevedir [1]. Ancak klasik model, varlıkların istenildiği kadar küçük parçalara bölünebildiği ve portföyde tutulacak varlık sayısında bir sınır olmadığı varsayımına dayanır. Gerçek piyasa koşullarında ise işlem maliyetleri, yönetim zorlukları ve yasal düzenlemeler, yatırımcıları portföylerindeki varlık sayısını sınırlamaya (kardinalite kısıtı) ve her bir varlık için minimum/maksimum yatırım oranları belirlemeye iter.

Bu kısıtların eklenmesiyle problem, konveks yapısını kaybeder ve çözüm uzayı parçalı, süreksiz bir hal alır. Bu durum, problemi NP-zor sınıfına sokar ve klasik kuadratik programlama yöntemlerinin büyük ölçekli verilerde yetersiz kalmasına neden olur. Bu nedenle, literatürde Genetik Algoritmalar (GA), Tabu Arama (TS), Parçacık Sürü Optimizasyonu (PSO) ve Yapay Arı Kolonisi (ABC) gibi meta-sezgisel yöntemler ön plana çıkmıştır. Bu çalışmada, literatürdeki standart veri setleri (OR-Library) kullanılarak, kardinalite kısıtlı portföy problemi için bir Genetik Algoritma tasarlanmış ve uygulanmıştır. Çalışmanın özgün katkısı, GA’nın değerlendirme/onarım bileşenlerinin Numba ile hızlandırılması, λ taramasının Joblib ile paralel çalıştırılması ve steady-state (kararlı durum) evrim şemasının uygulanmasıdır. Ayrıca literatürdeki farklı iyileştirme fikirleri incelenmiş ve karşılaştırma bölümünde referans alınmıştır.
